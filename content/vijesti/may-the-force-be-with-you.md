---
title: "May the Force be with you"
kind: article
created_at: 2012/12/23
image: ana-j
---

Kažu da je planetarno popularni serijal Star Wars u mnogome prožet idejama
drevnog i mističnog taoizma. Ta veza u svojoj suštini sadrži harmoniju s
prirodom, ravnotežu životne sile, vječni sklad svijeta u neprestanom mijenjanju
te, naposljetku, u samoj srži koja se spiralno omata konstantnim sukobom dvama
suprostavljenim principima, stoji univerzalna i svakom njegova osobna sudbina
poput nekakve svrhe koja veže sve pojedinačne događaje s nečim grandioznijim i
od samog Univerzuma.

Strmoglavimo se iz filozofski napumpanog uvoda u raspjevane učionice Filozofskog
fakulteta u Zagrebu te odmotajmo jednu specifičnu strunu koja titra svojom
jedinstvenom frekvencijom, iz nesklada rađajući sklad, vašu i našu omiljenu -
Concordiju discors.

Napokon dolazak toliko dugo iščekivanog prosinca.

Polagano se bliže božićni blagdani, Novu godinu smo već unaprijed proslavili na
HRT-u snimajući novogodišnji prilog, ovog puta pohodeći njegove labirintske
hodnike u duplo većem sastavu dobivši pojačanje u vidu novozborskih članova, a
paralelno s fakultetskim ispitima na rubu pjevačkog horizonta nam u susret
dolazi možda i najveći zborski test do sada.

Što je značilo u potpuno novom sastavu nastupiti na daskama koje život znače –
Hrvatskom narodnom kazalištu u Splitu, potom i u Zagrebu, glazbeno bivajući
potpornim stupom, pratnjom i gostima – kako domaćim, tako i svjetskim
zvijezdama: moćnom velikanu tenorskog glasa koji zadobiva srca publike – Ivi
Gamulinu Gianniju, zatim dašku prozračnosti i iskrene vedrine uz najelegantnije
manire poput staklene balerine – Doris Dragović, uz pop divu koju još zovu i
španjolskom Céline Dion, nama najpoznatijom po nastupu na Eurosongu ove godine –
Pastori Soler, te na kraju, američkom soul pjevaču, sinu Dionne Warwick, za
kojeg se zborski dio nježnijeg spola mogao zakleti da može okusiti Nutellu koja
se slijeva iz njegovih glasnica – Davidu Elliottu?

Naravno, ne zaboravljamo ni skrivene zvijezde u vidu back vokala, revijalni
orkestar te izvrstan bend, uz koji je imati zborski nastup sasvim posebno i
specifično iskustvo, pod ravnanjem genijalnog i nama već svima bliskoga iz
HRTovske ere, maestra Fačinija.

Sve je imalo odlike srednjoškolske mini-ekskurzije: zbor podijeljen u dvije
grupe, dva busa, na polasku međusobno odvojeni jedan dan razlike, na povratku
feštajući u busevima uz sat razmaka, nesanica zbog uzbuđenja, kašnjenje i
trčanje na bus, hvatanje najboljih mjesta u istom uz podmićivanje kako bi se
dočepali tog elitistički nastrojenog stražnjeg dijela gdje po nekim legendama
obitava onaj kulerski dio ekipe, nezaboravno drmuskanje po putu dok se
raznorazni  instrumenti opako njišu na svojim sjedištima jer je prvi bus bio
rezerviran i za članove orkestra, a kojima nismo dali spavati jer smo opet upali
u regionalne jezično-običajne rasprave, pogotovo sada kad smo se svakim
približenim kilometrom mi „Dalmoši“ nesvjesno grupirali u čopor. Čim smo
shvatili da se, gledajući kroz prozor i žmirkajući polubudnim očima, nakupine
snijega više ne naziru bilo nam je jasno da smo na samom kraju putovanja, svi
skupa zapadajući u blagu afaziju dok smo se izvijali i rastezali na vlastitim
sjedištima. Popodne i večer su ugodno provedeni što uz stare prijatelje, što uz
same zboraše, na kavi, piću, predstavi ili šetnji, a neki i uz sve to -
protreseno, ne promiješano.

Sam dan nastupa prošao je pomao turbulentno, međutim ne bi se zvali kako se
zovemo, a da nismo uz nesuglasje otkrili razum suglasja i svaki problem
eventualno barem kompromisno razriješili. Otkrili smo svijet iza pozornice,
izborili se oko prehranjivanja zborskih grla u famoznom detektivskom slučaju
nestanka naručene hrane (jer ipak smo jedan od onih zborova koji domjenke shvaća
ozbiljnom stavkom u našem pjevačkom životu), glumili smo dive u back-stage
garderobama, plesali i slikali se u foajeu te se divili sasvim običnim stvarima
čudeći se svijetu i stvarima oko sebe s gotovo dječjom zaigranošću i naivnošću.
Na samom nastupu bili smo i izvođači i publika, ipak nam je ovo bilo novo i
jedinstveno iskustvo, kazališni koncerti očito žive u nekim sebi svojstvenim
pravilima koja smo učili na licu mjesta, poput improvizacije od koje i iskusniji
od nas strahuju.  Učili smo nove članove o formalnostima, procedurama,
objašnjavali interne pošalice, upoznavali ih s ljudima i gradom, nestrpljivo i
često pri tome pomalo nepristojno upirući prstom, a cijelo to vrijeme, iako nam
je sporije dolazilo do pameti, shvatili smo da učimo i mi od njih. 
Sami koncerti bili su humanitarnog karaktera, što je uz šarenilo repertoara,
specijalne efekte u vidu konfeta snijega koji su nas okupali u Zagrebu te
raskošne božićne scenografije bilo poput lijepo zapakirane blagdanske priče koja
odiše toplinom.

Uz sve događaje, povremeni umor i pokoju frustraciju, pa i vrijeme odjeveno u
sive tonove, možemo reći da je ovo definitivno jedna od ljepših glazbenih
pustolovina. 

Do kraja ovogodišnje sezone odradili smo još i nastup u KD Vatroslava Lisinskog,
prvi puta nastupajući u velikoj dvorani kao gosti Simfonijskom puhačkom orkestru
Oružanih snaga RH, a kao šlag na kraju sadržajno ispunjene sezone došao je na
red i drugi po redu nastup s Ad Gloriam brassom u modernoj i akustički zvonkoj
crkvi Župe blaženog Augustina Kažotića na Peščenici.

Na samom kraju vraćam se filozofiji Sile, životnoj ravnoteži i zborskom balansu.
Tri su koraka pri uspješnom premošćivanju prepreka i dostizanju konačnog cilja:
slušanje energije, kontrola nad energijom i naposljetku poznavanje energije.
Možda smo pri nekom adolescentskom otporu ka promjenama u zboru zaboravili ono
što su nam naši dirigenti Jurica, Vinko, Marina i Lobel govorili  cijelo vrijeme
o zborskom suzvuku, prihvaćanju, slušanju, disciplini, glasovnoj kontroli i
načinu na koji gradimo zbor te isti gradi nas. Stoga, poslušajmo vlastite
učitelje, obrnimo uloge i nek' Sila bude s nama.

Sretni blagdani od Concordije discors ^^
