---
title: Do viđenja, prijatelju, do viđenja... NE! :)
kind: article
created_at: 2012/5/13
image: dpz-8
---

Finale showa "Do posljednjeg zbora" u studiju Anton Marti na Hrvatskoj radioteleviziji dočekala je kiša i nevrijeme, u skladu s napetošću koja je nagrizala sve upletene u ove prilike, a tu ubrajamo i naše obožavatelje diljem Hrvatske! Show su otvorila sva tri zbora izvedbom tzv. "[Gay Mixa](http://youtu.be/O84B_kVPVH4)" uvodeći publiku u ekstatičnu napetost koja se pojačavala svake sekunde dok su svi glasovi finalista dovršavali taktove! Concordia discors izvela je hit grupe Queen "[Don't Stop Me Now](http://youtu.be/Pr2RnXl8swc)" sa svojim solistima **Anom Banovac**, **Romanom Pavlišom**, **Filipom Klubičkom** i **Branimirom Gregovom**. Žiri je pjesmu ocijenio dramatičnom i spektakularnom ističući kako su spojene mirnoća i energija u skladbi. Pravo suglasje nesuglasja! Drugu smo skladbu izveli po nalogu žirija te je, na sreću mnogih koji su zaljubljeni -- u ovu pjesmu -- izvedena "[Baby, It's Cold Outside](http://youtu.be/8LD9GAAeoyQ)" vođena našim provjerenim solistima **Višnjom Vicić** i **Filipom Klubičkom**! 

Prije pripetavanja izvedena je zajednička pjesma "[Handcuffs Mix](http://youtu.be/96nXyKmMxos)" koja je navela Oluju osjećaja i mentalno stanje svih prisutnih, a izvrstan solo u ovoj pjesmi odradila je i naša **Matea Mrvelj**! Neočekivan smiraj Concordia discors doživjela je ubrzo kad su zbor *Josip Kaplan* i *Izvor* prošli u daljnje natjecanje za prvo mjesto! No razočaranju nije bilo mjesta -- podrška svih naših obožavatelja, ponos kojim smo svi bili ispunjeni te rođendan naše dirigentice **Marine Jurković** prevladali su te smo, u našemu stilu, zafeštali do dugo u noć!

Svima onima koji nas prate od naših početaka, od početaka ovoga showa ili na bilo koji način misle na nas -- osobito onima koji su glasovali -- svaki član Concordije discors od srca kaže HVALA! 
Naravno, nemojte misliti da nas se možete riješiti: vrlo skoro pripremamo novi koncert na kojemu vas sve očekujemo! I ovoga puta bez žirija i pripetavanja!
