---
title: Porinovanje Concordije discors
kind: article
created_at: 2012/5/6
image: porin
---

Da je dospjeti do finala veliki uspjeh, osjetili smo to na vlastitoj koži u obliku gostovanja na dodjeli diskografskih nagrada Porin 5. svibnja u Rijeci. Upravo zbog dodjele je finalna emisija Do posljednjeg zbora odgođena za 12. svibnja stoga smo taj zadatak odlučili svojski odraditi pa smo krenuli prema Kvarneru na svojevrsni "maturalac". Detalje o veselom putovanju, atmosferi, opatijskom smještaju, opsežnim pripremama a i pokojem rođendanu i fešti ipak potražite putem privatnih kanala kod članova zbora uz gutljaj kave u pauzi između predavanja.

Ceremonija je započeta s [medleyjem](http://youtu.be/-YRzL7fJ98o) nominiranih pjesama za ovogodišnji hit godine -- **Teške boje** (Goran Bare i Majke), **Pobjeg'o sam** (Opća opasnost) i **Iz jednog pogleda** (Massimo); čast da ih se otpjeva je dopala zborove finaliste a mi ćemo se podičiti našom ulogom "majki" i "bareta" čije smo Teške boje obranili odmah u uvodnim taktovima. Koliko smo uživali vidljivo je na našim licima ili bolje rečeno, licima ispod sunčanih naočala.

Ostatak svečanosti smo pratili kao animirajuća publika zajedno s ostalim zborovima te smo svojim bodrenjem i plesanjem širili pozitivnu energiju na ostatak dvorane kao i na same izvođače tijekom večeri koji su jednako tako uzvraćali pozdrave zborovima na tribinama.

Mi, u Concordiji discors, smo veselje pronašli i u 6 osvojenih Porina za Gorana Baru i Majke pa smo pjesmom proslavili Teške boje baš kao da su naše.

No i ostatak dvosatne dodjele je važno spomenuti jer smo uživali u nominacijama, nagradama i izvedbama redom Jacquesa, Tamare Obrovac, Vatre i Urbana, ovogodišnje hrvatske predstavnice na Eurosongu Nine Badrić, grupe Psihomodo Pop koja obilježava tri desetljeća na glazbenoj sceni, klape Cambi, Opće opasnosti, Massima i dobitnika za životno djelo -- Mate Miše Kovača.

U revijalnom tonu i raspoloženju smo u kasnim večernjim satima napustili dvoranu Zamet i Rijeku. Tko je jamio fotografiju i autograme, jamio je a diskografski vikend nećemo nikad zaboraviti.
