---
title: Koncert na poklon preplatnicima CD-a
kind: article
created_at: 2012/6/8
image: koncert-1
---

Concordia discors svojim vjernim pretplatnicima zahvaljuje na odanosti i podršci koje su iskazali za vrijeme sudjelovanja Zbora u emisiji zabavnoga karaktera *Do posljednjeg zbora*! Svi su članovi Zbora svjesni emocionalne žrtve svoje publike proživljene zbog suzdržavanja od uzastopnih subotnjih noćnih putešestvija.

Napuštanjem pozornice na Prisavlju 3 Zbor se popeo na onu Koncertne dvorane Vatroslava Lisinskog te zauzeo prvo mjesto u kategoriji i tako osvojio zlatnu plaketu na 11. natjecanju pjevačkih zborova u sklopu Festivala pjevačkih zborova u Zagrebu održanoga od 1. do 3. lipnja 2012. Usto je u konkurenciji zborova iz svih kategorija osvojio pehar Hrvatskoga društva skladatelja za najbolju izvedbu djela hrvatskoga skladatelja **Dugo u noć** Josipa Kaplana.

Vama, ljubiteljima CD-a, i onima koji će to tek postati, Zbor daje koncert na poklon kao klimaks sezone i to već ove srijede **13. lipnja u 20.30 sati**! Ne propustite ovu uvertiru u ljetnu katarzu!

Što vas novo očekuje u sezoni 2012./2013.?

Osim redovnih koncerata Zbor se priprema i za međunarodno natjecanje zborova u Španjolskoj.

Upis pretplate za tu sezonu obavljat će se na navedenome koncertu. Sav je velikodušan prihod u obliku dobrovoljnih donacija namijenjen ostvarenju putovanja na natjecanje gdje se Zbor želi predstaviti stranoj publici. Ondje će se, dakako, usavršavati kako bi vama na povratku bili bolji.
