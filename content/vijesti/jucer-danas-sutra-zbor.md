---
title: Jučer, danas, sutra – Zbor
kind: article
created_at: 2013/5/26
image: jucer-danas-sutra
---

Nakon sudjelovanja u [ovosezonskome finalu](http://www.youtube.com/watch?v=U4CvzvSnHqs) emisije "Do posljednjeg zbora" Concordia discors usmjerila je svoju plavcu put Venecije te sudjelovala na svomu drugom natjecanju u međunarodnoj konkurenciji Venezia in Musica -- Concorso e Festival Corale Internazionale od 29. travnja do 1. svibnja 2013.

Nakon uspješnog prošlogodišnjeg sudjelovanja na Canta al mar u Španjolskoj gdje je Zbor osvojio dvije zlatne plakete u kategorijama folklornoga i klasičnog mješovitog zbora, Concordia discors u Veneciji nastavlja zlatni niz u tri kategorije: ponovno osvaja zlatne plakete za folklorni i klasičan program u mješovitome sastavu, a po prvi puta se samostalno natječe i ženski sastav Zbora. Djevojke u kategoriji klasike osvajaju zlatnu plaketu, pobjeđuju u svojoj kategoriji te nastupaju u revijalnome dijelu "Grand prix" programa u kojem je sudjelovalo osam najboljih zborova od dvadeset i četiri zbora sudionika.

Akademski zbor Filozofskog fakulteta u Zagrebu Concordia discors bio je na natjecanju Venezia in Musica 2013. jedini hrvatski predstavnik u konkurenciji od osamnaest zemalja sudionica.

Nakon pobjede u Veneciji Zbor se vraća u matični grad i pjeva na 3. susretu pjevačkih zborova fakulteta Sveučilišta u Zagrebu - FESTA CHORALIS ZAGRABIENSIS 2013. Trenutno se Zbor se priprema za 2. natjecanje hrvatske vokalne tradicijske glazbe koje će se održavati od 24. do 25. svibnja 2013. u KD Vatroslava Lisinskoga. Pozivamo Vas da dođete pratiti i bodriti svoj Zbor! Ulaz je ionako besplatan. :)
